# Selvi Boylum Al Yazmalım<br/>

**Selvi Boylum Al Yazmalım**, yönetmenlik koltuğunda [Atıf Yılmaz](https://tr.wikipedia.org/wiki/At%C4%B1f_Y%C4%B1lmaz)'ın oturduğu, başrollerinde [Türkan Şoray](https://tr.wikipedia.org/wiki/T%C3%BCrkan_%C5%9Eoray), [Kadir İnanır](https://tr.wikipedia.org/wiki/Kadir_%C4%B0nan%C4%B1r) ve [Ahmet Mekin](https://tr.wikipedia.org/wiki/Ahmet_Mekin)'in yer aldığı, 1977 yapımı dram türündeki sinema filmi. Türk sinemasının başyapıtlarından birisi olarak kabul edilen filmin hikâyesi, Kırgız yazar [Cengiz Aytmatov](https://tr.wikipedia.org/wiki/Cengiz_Aytmatov)'un 1970 yılında yayımlanan Kırmızı Eşarp (Kırgızca: Кызыл Жоолук / Kızıl Jooluk) adlı romanından uyarlandı. Filmin özgün müziğini Cahit Berkay besteledi. Filmde köylü kızı Asya ile kamyon şoforü İlyas’ın dağlarda başlayıp, daha sonrasında kısa bir süre mutlu bir evliliğe dönüşen aşkı anlatılmaktadır.

Selvi Boylum Al Yazmalım, 1978 [15. Uluslararası Altın Portakal Film Festivali](https://tr.wikipedia.org/wiki/15._Alt%C4%B1n_Portakal_Film_Festivali)'nde [Maden](https://tr.wikipedia.org/wiki/Maden_(film)) filminin ardından "2. En İyi Film" seçildi. Ayrıca Türkan Şoray, Asya karakterindeki performansı ile 1977 Taşkent Film Festivali'nde "En İyi Kadın Oyuncu" ödülünü kazandı. 2014'te ise Türkiye Cumhuriyeti Kültür ve Turizm Bakanlığı tarafından gerçekleştirilen halk oylamasında En İyi 100 Türk Filmi arasında 6. seçildi. Ayrıca Sinema Yazarları Derneği tarafından 2015'te açıklanan listede "Türk sinemasının en iyi 8. filmi" seçildi.
<br/><br/>

## Konusu

İlyas ([Kadir İnanır](https://tr.wikipedia.org/wiki/Kadir_%C4%B0nan%C4%B1r)), Asya'nın ([Türkan Şoray](https://tr.wikipedia.org/wiki/T%C3%BCrkan_%C5%9Eoray)) yaşadığı köyde yapılan baraj inşaatında çalışan İstanbullu bir kamyon şoförüdür. Birbirlerini görür görmez aşık olan Asya ve İlyas kaçmaya karar verirler ve daha sonra evlenirler. Bu evlilikten Samet ([Elif İnci](https://tr.wikipedia.org/wiki/Elif_%C4%B0nci)) adında bir çocukları olur. İlyas, kamyon şoförü olduğu için sık sık uzun yola çıkar. Bu nedenle Asya çoğu zaman Samet ile yalnız kalır. Bir gün yine yola çıkan İlyas, yolda kalmış bir yolcu minibüsünü halatla çekerek kurtarır. Bu durumu öğrenen kamyonun sahibi şirket İlyas'ı şoförlükten alıp bakım servisine verir.[1]

İlyas, o günden sonra bunalıma girer ve ailesi ile ilgilenmez. Durumu düzeltmek isteyen Asya çalıştığı firmanın patronu ile konuşur fakat ret cevabı alır. Asya'nın patronu ile konuştuğunu öğrenen İlyas çok sinirlenir ve evi terk eder. Aynı firmada sekreter olarak çalışan Dilek Hanım'ın (Hülya Tuğlu) evinde kalmaya başlar. Bu ilişkiyi öğrenen Asya, oğlu Samet ile birlikte evden ayrılır ve yollara düşer. Asya'nın gideceği ve sığınacağı bir yeri yoktur. Karşısına Cemşit (Ahmet Mekin) adında bir adam çıkar. Cemşit, Asya ile Samet'e hem evini hem yüreğini açar. Aradan yıllar geçer ve Samet büyür. Samet'in Cemşit'i babalığa seçmesi ile Asya ve Cemşit evlenir. Bir gün İlyas karşılarına çıkar ve Asya İlyas'ı unutamadığını anlar. İlyas ise oğlu Samet ve Asya ile birlikte olmak ister. Asya ise iki erkek arasında kalır. İlyas sevdiği, aşık olduğu adam ve çocuğunun gerçek babasıdır. Cemşit ise en zor anlarında yanında olan, evini ve gönlünü açan, sahip çıkan ve emek veren adamdır. Asya şimdi büyük aşkı İlyas ile kendisine zor gününde kucak açan Cemşit arasında bir tercih yapmak zorunda kalır.[1] 

<br/><br/><br/>
### Kaynakça

[^1]: Canan Alev Mevlana; Zihniye Okray (30 Ağustos 2019). "[Selvi Boylum Al Yazmalım Göstergebilimsel Yöntem Bilimiyle Analizi](https://web.archive.org/web/20210602214609/https://dergipark.org.tr/tr/download/article-file/842977)". Uluslararası Beşeri Bilimler ve Eğitim Dergisi