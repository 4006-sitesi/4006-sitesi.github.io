# Hababam Sınıfı<br/>

**Hababam Sınıfı**, Rıfat Ilgaz'ın eğitim gördüğü Kastamonu Lisesi'ndeki anılarından hareketle yazdığı, 1957 yılında yayımlanmış gençlik romanı.

İstanbul'daki bir lisenin öğrencilerinin kendi aralarında, okul çalışanlarıyla ve öğretmenleri ile yaşadıkları üzerinden Türkiye'deki eğitim sistemini mizahi dilde eleştiren bir eserdir.[^1]

Yazar, eserde şu üç konuda eğitim sisteminin eleştirisini yaptığını ifade etmiştir: Kopya, ezber ve uydurma saygı.[^2]

1956 yılından itibaren 78 hafta boyunca *Dolmuş Dergisi*'nde kısa hikayeler olarak tefrika edildikten sonra romana, müzikale, tiyatro oyununa ve filme dönüşmüştür.[^3]

Hababam Sınıfı ilk defa 1957'de kitap olarak yayımlandı. Yazar, bu roman ile Türkiye'de geniş bir okur kitlesi tarafından tanındı. Roman, bir çok defa tiyatro eseri olarak sahneye kondu ve uzun yıllar kapalı gişe oynadı; 1975 ve 2006 yılları arasında 3 farklı yönetmen ile 9 defa filme çekildi. Hababam sınıfı filmleri televizyonda sık yayınlanan ve yüksek izlenme oranına sahip filmler arasına girdi.[^4]
<br/><br/>

## Konusu

Özel Çamlıca Lisesi'ne yeni atanan müdür muavini ve tarih öğretmeni olan Mahmut Hoca ([Kel Mahmut](https://tr.wikipedia.org/wiki/Kel_Mahmut)) kopya çeken, okuldan kaçıp maçlara giden, hocalarla sürekli kafa bulan öğrencilerle dolu okulun 6-A Edebiyat sınıfını, namıdiğer Hababam Sınıfı'nı ilginç ve ağır ceza yöntemleriyle disiplin altına almaya çalışır. Fakat aynı zamanda öğrencilerin haylazlığı dışında ciddi olaylar da yaşanmaktadır.

<br/><br/><br/>
### Kaynakça

[^1]: Neydim, Necdet (24 Ekim 2021). ["Hababam Sınıfı öncü bir gençlik romanıdır! Necdet Neydim'in yazısı..."](https://web.archive.org/web/20210623211337/https://www.cumhuriyet.com.tr/haber/hababam-sinifi-oncu-bir-genclik-romanidir-necdet-neydimin-yazisi-1846819) Cumhuriyet Kitap Eki.

[^2]: ["Rıfat Ilgaz'dan eğitime mizahi bir eleştiri: Hababam Sınıfı"](https://web.archive.org/web/20210305035852/https://www.dunyabizim.com/portre/rifat-ilgazdan-egitime-mizahi-bir-elestiri-hababam-sinifi-h36467.html). Dunyabizim.com/.

[^3]: Kanat, Müzeyyen Baturay. ["Biçemin Kılık Değiştirmesine Yolculuk: Hababam Sınıfı'nın Göstergeler arası Yolcuğu"](https://arastirmax.com/en/system/files/dergiler/25770/makaleler/13/1/arastirmax-bicemin-kilik-degistirmesine-yolculuk-hababam-sinifinin-gostergeler-arasi-yolcugu.pdf)

[^4]: Doğan, Celal Deha (8 Nisan 2017). ["Hababam Sınıfı filmlerinde yer alan ölçme ve değerlendirmeye ilişkin alt metinlerin incelenmesi"](https://dergipark.org.tr/tr/pub/aibuefd/issue/28551/304627). Abant İzzet Baysal Üniversitesi Eğitim Fakültesi Dergisi. 